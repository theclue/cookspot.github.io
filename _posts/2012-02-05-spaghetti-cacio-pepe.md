---
title: Spaghetti cacio e pepe
categories:
  - "Per tutta la famiglia"
featured_image: /images/spaghetti-cacio-pepe.png
show_related: true
recipe:
  servings: 4 persone
  prep: 10 minuti
  cook: 10 minuti
  ingredients_markdown: |-
    * 400 gr di spaghetti
    * 200 gr di pecorino romano grattuggiato
    * pepe nero q.b.
    * sale
  directions_markdown: |-
    1. Mescolate il pecorino grattugiato ed il pepe nero macinato al momento in una terrina di porcellana o acciaio.
    2. Nel frattempo, cuocete gli spaghetti in abbondante acqua salata. Poco prima di fine cottura, raccogliete almeno 2/3 mestoli d'acqua di cottura e teneteli da parte.
    3. Scolate gli spaghetti molto al dente (1 o anche 2 minuti prima del loro tempo di cottura previsto) e mescolate direttamente nella terrina con il pecorino ed il pepe. Aggiungete almeno un mestolo di acqua di cottura, o anche di più, finché non si formerà la tipica cremina. Gli spaghetti termineranno lì la cottura e gli amidi che emetteranno contribuiranno ad amalgamare il pecorino.
    4. Impiattate in piatto molto caldo, dando un'ultima spolverata di pepe nero, e servite velocemente.
---
Questa antichissimo piatto della tradizione centro-meridionale italiana ha origine nelle campagne, essendo un piatto tipico dei pastori, per via della scarsa deperibilità degli ingredienti, ma è riportato (all'incirca) dallo stesso Goethe nel suo [Viaggio in Italia](http://it.wikipedia.org/wiki/Viaggio_in_Italia_(saggio)). Come ogni piatto della tradizione italiana è molto semplice, ma circondato da un oltranzismo reazionario, quasi religioso, volto a preservarne in maniera praticamente assoluta il canone, o sostenendo questa o quella tra le mille varianti come la più antica.

Questa versione è frutto di una ricerca condotta direttamente su "fonti" romane, in una ricetta il cui segreto è semplicemente il connubio tra gli ingredienti mentre sono mescolati alla pasta umida. Proprio questo bilanciamento consente la creazione della crema di pecorino e pepe tipica di questo piatto: la pasta termina la cottura nella terrina con il condimento, bagnata con la sua stessa acqua di cottura, ed il suo stesso amido amalgama, senza seccare, il cacio e pepe. Se la pasta è troppo secca, basta aggiungere un po' di acqua di cottura; se, viceversa, è troppo umida, la si può asciugare con un po' di pecorino. Il pecorino, appunto...che sia romano ed a media stagionatura!

Tra l'altro, approfitto di questo articolo per sfatare un mito da perfetta massaia, in una usanza che proprio in questa ricetta viene spesso adoperata, e che, invece, non ha assolutamente nessun fondamento: [come tante fonti citano](http://it.barilla.com/content/ricetta/bavette-alla-trasteverina) (minuto 7:40), non c'è mai nessun motivo per aggiungere olio d'oliva all'acqua in cui bolle la pasta, né prima né dopo averla calata.

Chiudo con un tocco di perfezionismo: servite gli spaghetti cacio e pepe molto velocemente, se possibile in piatti ben scaldati, con due dita d'acqua, al microonde. Ma ricordatevi di asciugarli, dopo averli scaldati!
